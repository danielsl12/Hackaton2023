שמות מסחריים
המומחים של Infomed מסבירים:

צפלקסין הוא חומר פעיל הנמצא בתרופות צפורל, צפוויט, צפוויט פורטה - אנטיביוטיקה ממשפחת הצפלוספורינים. הצפלקסין משמש נגד זיהומים שנגרמים על ידי חיידקים שרגישים לסוג זה של תרופה אנטיביוטית.

תרופות שונות המכילות צפלקסין - אנטיביוטיקה ממשפחת הצפלוספורינים
   Ratchawat Nick Wanichakul |  Shutterstock

יעיל לטיפול ב: 

צפלקסין (צפורל, צפוויט) ניתן דרך הפה לטיפול במגוון רחב של חיידקים, בעיקר דלקות בדרכי הנשימה, דלקת האוזן התיכונה, זיהומים חיידקיים בעור, סינוסיטיס, זיהומים בעצמות ומפרקים ודלקת בדרכי השתן.

הנחיות חשובות: 

עליכם לקחת את צפלקסין (צפורל, צפוויט, צפוויט פורטה) בזמן על פי הוראות הרופא ולהשלים את כל הטיפול. אי השלמת הטיפול עלולה לגרום לחזרת הזיהום או להתפתחות עמידות החיידקים לאנטיביוטיקה. 

מתי אסור להשתמש בתרופה: 

אין להשתמש בצפלקסין (צפורל, צפוויט, צפוויט פורטה) במקרים הבאים: 

- אם יש לכם רגישות לצפלקסין . 

- אם אתם רגישים לסוגים אחרים של אנטיביוטיקה מקבוצות צפלוספורינים או פניצילינים. תגובה אלרגית יכולה לכלול : פריחה, גרד, קשיי נשימה, או נפיחות בפנים,בשפתיים, בגרון או בלשון.

- אתה סובל מפורפיריה- מחלה מטאבולית תורשתית.

    מידע על התרופה
    אופן נטילת התרופה
    כמוסות (אין לפתוח או ללעוס), תרחיף.
    תדירות וזמן נטילה
    כל 6 שעות (4 פעמים ביום), או כל 12 שעות (פעמיים ביום) - לפי מינון.
    טווח המינון

    זיהומים של דרכי נשימה, אוזן תיכונה, עצמות ומפרקים, דרכי מין ושתן: מבוגרים: 250-500 מ"ג כל 6 שעות, זיהומים קשים: 500 - 1000 מ"ג כל 6 שעות, מנה מירבית: 4 גרם ליום. ילדים: 25-100 מ"ג/ק"ג ליום במנות מחולקות כל 6 שעות, מנה מירבית: 3 גרם ליום.

    דלקת של הלוע (פארינגיטיס), זיהומים בדרכי שתן, זיהומים של העור: מבוגרים: 500 מ"ג כל 12 שעות. ילדים: 25-50 מ"ג/ק"ג ליום, מחולק ל-2 מנות, כל 12 שעות.
    תחילת ההשפעה
    תוך שעה.
    משך ההשפעה
    תוך שעה.
    מנה שנשכחה
    יש לקחת מייד כשנזכרים. אם קרב הזמן לנטילת המנה הבאה, דלג על המנה שנשכחה, וקח את המנה הבאה כרגיל. אין לקחת מנה כפולה. יש צורך בהפרש של 4-6 שעות בין מנה למנה.
    הפסקת התרופה
    יש להשלים את הטיפול במלואו. גם אם חל שיפור בהרגשה, הזיהום המקורי עשוי עדיין להיות קיים, והתסמינים עלולים לחזור אם מפסיקים את הטיפול מוקדם מדי.
    מינון עודף
    מנה עודפת מקרית אינה צריכה להדאיג. אך אם מבחינים בתסמינים מיוחדים, או אם נלקחה מנה עודפת גדולה, יש לפנות לטיפול רפואי.
    אחסון

    כמוסות: יש לשמור במקום יבש וקריר (עד 25 מעלות).
    תרחיף: לאחר הכנתו יש לשמור במקרר (2-8 מעלות) למשך לא יותר מ-7 ימים.
    אזהרות
    תזונה
    אין הגבלות. אפשר לקחת עם מזון.
    אלכוהול
    מומלץ להגביל את כמות השתייה, אלכוהול עלול להגביר את תופעות הלוואי של תרופה זו.
    נהיגה
    יש להימנע מנהיגה עד שלומדים כיצד התרופה משפיעה, כיוון שתרופה זו עלולה לגרום לטשטוש.
    הריון
    אין להשתמש מבלי להיוועץ ברופא.
    הנקה
    יש להיוועץ ברופא לפני השימוש.
    תינוקות וילדים
    יש צורך בהפחתת המינון בהתאם לגיל ולמשקל.
    קשישים
    סבירות גבוהה יותר לתופעות לוואי. ייתכן שיהיה צורך בהפחתת המינון.
    דווח לרופא במקרה של
        דימום
        שלשולים
        מחלת כליה
        מחלה בדרכי העיכול
        תגובה אלרגית בעבר לאנטיביוטיקה מסוג צפאלוספורין
        תגובה אלרגית בעבר לאנטיביוטיקה מסוג פניצילין
        הריון
        הנקה
        מחלת כבד
        בעיות בקרישת הדם
    סיכון ממנת יתר
    נמוך
    סיכון מפיתוח תלות
    נמוך
    תופעות לוואי

    תופעות לוואי שכיחות של צפורל, צפוויט או צפוויט פורטה הן: בחילה, סחרחורת, עייפות, כאב ראש או שלשול. פצעים בפה או בלשון, גרד והפרשות מהנרתיק (סימנים הקשורים לפטרת - מומלץ לפנות לרופא).

    במקרים הבאים יש להפסיק את נטילת התרופה ולפנות מיד לטיפול רפואי:

    כאבי בטן חזקים, שלשול חריף עם או ללא חום.

    תופעות אלרגיות כגון: פריחה בעור או קשיי נשימה.

    יש לפנות דחיפות לרופא אם מתפתחות תופעות לוואי הבאות: חום, חולשה קיצונית, צהבת, כאב או נפיחות שרירים ומפרקים, בלבול, הזיות, חבורות או דימומים. 
    פרטי תגובה עם תרופות אחרות
    שילוב צפורל או צפוויט/צפוויט פורטה עם תרופות הבאות עלול לגרום לתגובות לא רצויות או להפחתת היעילות הטיפולית:

    פרובנציד: תרופה זו מעלה את הרמה של צפאלקסין בדם. ייתכן שיהיה צורך בהתאמת המינון של צפלקסין.

    גלולות למניעת הריון: צפאלקסין עלול להפחית את יעילותן של תרופות אלה. יש להיוועץ ברופא.

    תרופות העלולות לגרום לרעילות כלייתית, כגון: אמינוגליקוזידים, טטרציקלינים, סולפונאמידים, משתנים מסוימים, מתוטרקסאט, ואנקומיצין: עלולות להגביר את הסיכון לרעילות הכלייתית בשימוש עם צפלוספורינים, במיוחד בקבוצות סיכון כגון: קשישים, וחולים עם בעיה כלייתית קודמת.

    אזתראונאם, פניצילינים: לצפלקסין יש השפעה חזקה יותר בשילוב עם אנטיביטיקות אלו.

    נוגדי דלקת ונוגדי קרישה: תיתכן הגברה של השפעה מדללת דם.

    מטפורמין, נוגדי חומצה וסותרי חומצה: יתכנו שינויים ברמות האנטיביוטיקה בדם.
    השפעת שימוש ממושך
    צפלקסין ניתן בדרך-כלל לתקופות טיפול קצרות (בד"כ 10-14 יום).