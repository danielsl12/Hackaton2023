 
וולטרן אמולג'ל Voltaren Emulgel


    הערה כללית

    המידע המופיע במדריך אינו תחליף לייעוץ או בסיס לאבחנה רפואית. למידע מפורט יותר על התרופות יש לעיין בעלון לצרכן, כפי שאושר על ידי משרד הבריאות. בכל שאלה נוספת יש להתייעץ עם הרופא המטפל או עם הרוקח.
    למה היא מיועדת?

    דיקלופנק (Diclofenac) היא תרופה השייכת למשפחת התרופות המכונות "נוגדי דלקת שאינם סטרואידים" (NSAID). היא מפחיתה תהליכים דלקתיים ומקילה על כאבים.

    דיקלופנק משוּוקת בישראל בכמה תכשירים לשימוש פנימי (ובהם טבליות, פתילות וזריקה), בטיפות עיניים ובתכשירים לשימוש חיצוני. המידע המופיע כאן מתייחס לתכשירים לשימוש חיצוני.

    דיקלופנק לשימוש חיצוני משמשת להקלה מקומית על כאבים ועל דלקות (כמו כאבי גב או כאבי שרירים) שעלולים להיגרם ממאמץ־יתר, מטראומה מקומית, מדלקת ומפציעות ספורט.

    סדרת וולטרן לשימוש חיצוני
    וולטרן משוּוקת - בין היתר - בג'ל לשימוש חיצוני (הנקרא לעיתים בטעות "וולטרן משחה" או "וולטרן קרם", אף שמדובר בתכשיר לשימוש חיצוני במרקם של ג'ל). הג'ל משוּוק בשני חוזקים שונים:

    וולטרן אמולג'ל 1%.

    וולטרן פורטה אמולג'ל 2%.

    תכשירי וולטרן אמולג'ל מיועדים למבוגרים ולתבגרים מגיל 12 שנים ויותר.

    דיקלופנק משוּוקת גם במדבקות ובתרסיס.

    מדבקת דיקלופלסט משמשת להקלה על דלקות ועל כאבים מקומיים (כמו כאבי גב או כאבי שרירים ומפרקים). היא מיועדת לבני 16 שנים ויותר.

    תרסיס סוויס רליף מיועד אף הוא להקלה על דלקות ועל כאבים מקומיים. התרסיס מתיז ג'ל בחוזק של 4% ומיועד לבני 15 שנים ויותר.
    בתוך כמה זמן מתחילה התרופה להשפיע?

    התרופה מתחילה להשפיע דקות מעטות לאחר שנמרחה על העור או הוצמדה אליו במדבקה.
    מהו משך ההשפעה של התרופה?

    התרופה לשימוש חיצוני משפיעה במשך 8 עד 12 שעות.

    משך השימוש מוגבל לכמה ימים - בהתאם לסוג התכשיר. בעלון לצרכן של התכשירים השונים מופיע פרק הזמן המרבי שבו ניתן להשתמש בכל אחד מהתכשירים. יש להקפיד על ההנחיות המופיעות בעלון.

    אם אין הקלה בעקבות השימוש בתכשירים המקומיים יש לפנות לרופא המטפל.
    כיצד ניתנת התרופה:

        ג'ל
    האם נדרש מרשם?

    לא

מהו המינון השכיח?

יש למרוח את הג'ל 3 או 4 פעמים ביום.

הוראות שימוש

• יש למרוח את הג'ל על האזור הכואב ולעסותו בתנועות סיבוביות עד להשגת ספיגה מלאה.

• הג'ל עלול להכתים בגדים. יש להתלבש רק לאחר שהג'ל נספג לחלוטין, והעור המרוח התייבש.

• לאחר המריחה יש לשטוף היטב את כפות הידיים במים ובסבון כדי להסיר את שאריות הג'ל - אלא אם הכוונה הייתה מלכתחילה למרוח את התכשיר על כפות הידיים.

• הג'ל מכיל אלכוהול, ולכן אסור לקרבו למקור אש או חום, ואסור לעשן לפני שהוא נספג לחלוטין בעור.

• אסור למרוח את הג'ל יחד עם תכשירי עור אחרים.

האם יש ליטול עם מזון או על קיבה ריקה?

מדובר בג'ל למריחה חיצונית. למזון אין שום השפעה עליו.

איך לאחסן את התרופה?

• יש לשמור את הג'ל בטמפרטורה שאינה עולה על 30 מעלות צלזיוס.

• אסור להשתמש בסוויס רליף ג'ל ספריי בחלוף חצי שנה מפתיחתו.

הערה לסעיפי היריון והנקה

המידע המוצג במדריך בנוגע להריון ולהנקה אינו מידע מותאם אישית אלא מבוסס על מידע כללי הלקוח ממאגרים רפואיים מבוססי ראיות ואינו תחליף לייעוץ עם רופא או עם מומחה או עם מרכז טרטולוגי.
האם התרופה מותרת בהיריון?

אסור להשתמש בג'ל בשלושת החודשים האחרונים של ההיריון.
האם התרופה מותרת בהנקה?

ניתן להשתמש בג'ל וולטרן בתקופת ההנקה, אם הרופא מאשר זאת. עם זאת, אסור למרוח את הג'ל על השדיים או על החזה.

יש למנוע כל מגע של התינוק היונק עם הג'ל. לכן מומלץ למרוח את הג'ל לאחר ההנקה, ואם הוא נמרח על פלג הגוף העליון, למשל בזרועות ובידיים, יש לשטוף את האזור לפני ההנקה.
האם מותר לשתות אלכוהול כשמטופלים בתרופה?

שתיית אלכוהול אינה אמורה להשפיע על יעילות התרופה.
האם מותר לנהוג כשמטופלים בתרופה?

השימוש בג'ל אינו אמור להשפיע על כושר הנהיגה.
מתי אסור להשתמש?

• אם קיימת רגישות־יתר לאחד או יותר ממרכיבי התכשיר.

• אם קיימת רגישות־יתר לתרופה כלשהי מהמשפחה של נוגדי דלקת שאינם סטרואידים כמו אספירין ואיבופרופן. רגישות־יתר כזאת יכולה לבוא לידי ביטוי בהתקף אסתמה (כולל תסמינים כמו קוצר נשימה וצפצופים במערכת הנשימה), בפריחה ובנזלת אלרגית.

• אסור למרוח את הג'ל על עור פצוע, פתוח או מגורה.

• לפני גיל 12 או 15 שנים - בהתאם לסוג התכשיר המסחרי.

אזהרות חשובות

• לפני שמתחילים להשתמש בתרופה יש לדווח לרופא המטפל על ההיסטוריה הרפואית, כולל מחלות בעבר ובהווה - ובעיקר אסתמה, בעיות בתפקוד הכבד והכליות, מחלות לב, כיבים בקיבה, דימומים ממערכת העיכול.

• כמו כן יש לדווח לרופא המטפל - עוד לפני שמתחילים להשתמש בתכשיר - על כל תרופה נוספת שבה משתמשים, כולל תוספי תזונה.

• אסור למרוח את הג'ל על עור פצוע או פגום.

• אסור למרוח את הג'ל בקרבת העיניים או בקרבת רקמות ריריות כמו הפה והאף. יתר על כן, התכשיר אינו מיועד למריחה על הפנים.

• הג'ל מכיל אלכוהול, ולכן אסור לחשוף אותו למקור אש כלשהו (כולל סיגריה) עד לייבושו המוחלט של האזור המרוח.

• לא מומלץ להשתמש בג'ל על שטחי עור נרחבים ללא קבלת אישור מהרופא המטפל.

• אסור להשתמש בתכשיר במשך תקופה ארוכה בלי להתייעץ עם רופא. כאב או דלקת ממושכים מחייבים בירור רפואי.

• בעת שמטופלים בג'ל הזה יש להימנע מחשיפה לשמש. כמו כן יש להימנע מחשיפה למנורות שיזוף ולמקורות קרינה אחרים.

• אם מתפתחת פריחה בעור יש להפסיק את השימוש בג'ל.

• אסור להשתמש בג'ל לפני ניתוח מעקפים ולאחריו.

מהן תופעות הלוואי האפשריות?

תופעות לוואי שמחייבות לפנות מיד לרופא
• תסמיני אלרגיה בעור כמו פריחה, פצעים, קילוף או נפיחות. לתסמינים האלה עלול להתלוות חום.

• תסמיני אנגיואדמה (סוג של אלרגיה): נפיחות באחד או יותר מהאיברים הבאים: הפנים, הלחיים, העפעפיים, השפתיים, הלשון, הגרון. לתסמינים האלה עלולים להתלוות קוצר נשימה והרגשת מחנק.

• תסמינים של אסתמה כמו קוצר נשימה וצפצופים בנשימה.

• פריחה מפושטת או מקומית על העור.

• לחץ או כאבים בחזה.

• חולשה בצד אחד של הגוף שאליה מתלווים קושי להגות מילים ושינויים במראה הפנים.

• נפיחות של הרגליים או של הקרסוליים.

• עלייה בלחץ הדם.

• דופק מוגבר או מהיר.

• תסמינים דמויי שפעת.

תופעות לוואי שכיחות
גרד, אדמומיות, פריחה, כאב חד בעור.

תופעות לוואי נדירות
רגישות לשמש. חשיפה לשמש של עור שטופל בג'ל עלולה לגרום לאדמומיות, לכוויות, לנפיחות ולהופעת שלפוחיות על העור. במקרים כאלה יש להפסיק את השימוש בג'ל ולפנות לרופא המטפל.

תגובות בין תרופתיות

• לפני התחלת השימוש בג'ל (שכזכור מיועד למריחה חיצונית) יש לדווח לרופא או לרוקח על כל תרופה נוספת שנוטלים או שאמורים ליטול, כולל תוספי תזונה.

מכיוון שספיגת הג'ל היא מינימלית, והשפעת התרופה היא מקומית, הרי במרבית המקרים יאשרו הרופא או הרוקח את השילוב עם התרופות האחרות, אך ייתכן שיידרש מעקב אחרי תופעות הלוואי של אותן התרופות.

• אלה הן התרופות שעלולות להיות מושפעות מג'ל דיקלופנק: תרופות אחרות מהמשפחה של נוגדי דלקות שאינם סטרואידים כמו איבופרופן ואספירין, מתוטרקסט, ליתיום, ציקלוספורין, נוגדי קרישה כמו וורפרין ומעכבי ACE כמו רמיפריל.

• אסור להשתמש בג'ל דיקלופנק בו־זמנית ועל אותה פיסת עור יחד עם תכשירים אחרים המיועדים למריחה על העור כמו תמיסות, קרמים ומשחות.