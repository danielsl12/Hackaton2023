
צפורל (הופסק השיווק) Ceforal

 הערה כללית

המידע המופיע במדריך אינו תחליף לייעוץ או בסיס לאבחנה רפואית. למידע מפורט יותר על התרופות יש לעיין בעלון לצרכן, כפי שאושר על ידי משרד הבריאות. בכל שאלה נוספת יש להתייעץ עם הרופא המטפל או עם הרוקח.
למה היא מיועדת?

צפלקסין (Cephalexin) - שמשוּוקת בישראל בשמות המסחריים צפוויט, קפלקס ופלקסין - היא אנטיביוטיקה ממשפחת הצפלוספורינים שמשמשת לטיפול בסוגים רבים של חיידקים.

היא מטפלת ביעילות בזיהומי עור כמו צלוליטיס ואריזיפלס ("שושנה") שנגרמים מהחיידק סטפילוקוק זהוב ובזיהומים בדרכי השתן (כולל דלקת בדרכי השתן). היא אינה מיועדת לטפל בדלקת שיניים, אך לעיתים היא משמשת לטיפול בדלקת הלוע והשקדים בילדים ובמבוגרים.

צפלקסין משוּוקת בכמוסות או בתרחיף. התרחיף מיועד לילדים ולתינוקות וכן למבוגרים שמתקשים לבלוע.


בתוך כמה זמן מתחילה התרופה להשפיע?

לרוב נדרשים כמה ימים לפני שמושגת ההשפעה המרבית של האנטיביוטיקה. יש להקפיד על נטילת התרופה בתדירות שעליה המליץ הרופא המטפל.
מהו משך ההשפעה של התרופה?

את משך הטיפול קובע הרופא המטפל בהתאם לסוג הדלקת ולחומרתה. יש להקפיד על משך הטיפול כפי שהורה הרופא המטפל. אסור לקצר אותו בלי להתייעץ עם הרופא. אם במהלך השימוש בתרופה חווים החמרה בתסמיני הדלקת, יש לדווח על כך לרופא המטפל.
כיצד ניתנת התרופה:

    תרחיף

    כמוסות

האם נדרש מרשם?

כן


מבוגרים


    מהו המינון השכיח?

    יש לפעול תמיד לפי הנחיות הרופא.

    המינון הרגיל: המינון משתנה בהתאם לסוג הזיהום. טווח המינונים המקובל נע בין 250 מיליגרם ל־1,000 מיליגרם, 3 עד 4 פעמים ביום. אם סובלים מאי־ספיקת כליות יש להפחית את המינון.

    המינון המרבי: 4,000 מיליגרם ביממה המחולקים ל־4 מנות.

    הוראות שימוש

    תרחיף
    • אם נזקקים לתרחיף, יש לבקש מהרוקח שיכין אותו.

    • את הבקבוקון ובו התרחיף המוכן יש לנער לפני השימוש.

    • יש למדוד את המנה המדויקת באמצעות מזרק עם שנתות.

    • יש לבלוע את המנה ולאחר מכן יש לשתות מעט מים.

    • יש להקפיד שתדירות הלקיחה ומשך השימוש יהיו כפי שהורה הרופא.

    • אסור לקצר את משך השימוש בלי להתייעץ עם הרופא, גם אם מרגישים יותר טוב.

    כמוסות
    • יש להקפיד שתדירות הלקיחה ומשך השימוש יהיו כפי שהורה הרופא.

    • יש לבלוע את הכמוסה ולשתות לאחר מכן כוס מים.

    • אסור לקצר את משך השימוש בלי להתייעץ עם הרופא, גם אם מרגישים יותר טוב.
    האם יש ליטול עם מזון או על קיבה ריקה?

    מזון אינו משפיע על התרופה. ניתן ליטול אותה לפני האוכל (על בטן ריקה) או עם האוכל או אחרי האוכל (על בטן מלאה).
    האם מותר לחצות, לכתוש, לרסק או ללעוס?

    את הכמוסות אסור ללעוס. מבוגרים שמתקשים לבלוע כמוסות יכולים להשתמש בתרחיף.
    איך לאחסן את התרופה?

    כמוסות: יש לאחסן את הכמוסות במקום חשוך וקריר (עד 25 מעלות צלזיוס), הרחק מהישג ידם של ילדים.

    תרחיף: את התרחיף המוכן יש לאחסן במקרר ולהשתמש בו בתוך 10 ימים ממועד הכנתו. את החומר שממנו מכינים את התרחיף יש לאחסן במקום מוצל ובטמפרטורה של עד 25 מעלות צלזיוס, הרחק מהישג ידם של ילדים.

ילדים


    מהו המינון השכיח?

    יש לפעול תמיד לפי הנחיות הרופא. הרופא יחשב את המינון לפי משקל גופו של הילד.

    עד גיל 12 שנים: 25 עד 50 מיליגרם לקילוגרם משקל גוף ביממה בחלוקה ל־3 עד 4 מנות. המינון המרבי: 100 מיליגרם לקילוגרם משקל גוף.

    מגיל 12 שנים: המינון הוא כמו למבוגרים.
    הוראות שימוש

    תרחיף
    • אם נזקקים לתרחיף, יש לבקש מהרוקח שיכין אותו.

    • את הבקבוקון ובו התרחיף המוכן יש לנער לפני השימוש.

    • יש למדוד את המנה המדויקת באמצעות מזרק עם שנתות.

    • יש לבלוע את המנה ולאחר מכן יש לשתות מעט מים.

    • יש להקפיד שתדירות הלקיחה ומשך השימוש יהיו כפי שהורה הרופא.

    • אסור לקצר את משך השימוש בלי להתייעץ עם הרופא, גם אם מרגישים יותר טוב.

    כמוסות
    • יש להקפיד שתדירות הלקיחה ומשך השימוש יהיו כפי שהורה הרופא.

    • יש לבלוע את הכמוסה ולשתות לאחר מכן כוס מים.

    • אסור לקצר את משך השימוש בלי להתייעץ עם הרופא, גם אם מרגישים יותר טוב.
    האם יש ליטול עם מזון או על קיבה ריקה?

    מזון אינו משפיע על התרופה. ניתן ליטול אותה לפני האוכל (על בטן ריקה) או עם האוכל או אחרי האוכל (על בטן מלאה).
    האם מותר לחצות, לכתוש, לרסק או ללעוס?

    את הכמוסות אסור ללעוס. מבוגרים שמתקשים לבלוע כמוסות יכולים להשתמש בתרחיף.
    איך לאחסן את התרופה?

    כמוסות: יש לאחסן את הכמוסות במקום חשוך וקריר (עד 25 מעלות צלזיוס), הרחק מהישג ידם של ילדים.

    תרחיף: את התרחיף המוכן יש לאחסן במקרר ולהשתמש בו בתוך 10 ימים ממועד הכנתו. את החומר שממנו מכינים את התרחיף יש לאחסן במקום מוצל ובטמפרטורה של עד 25 מעלות צלזיוס, הרחק מהישג ידם של ילדים.

הערה לסעיפי היריון והנקה

המידע המוצג במדריך בנוגע להריון ולהנקה אינו מידע מותאם אישית אלא מבוסס על מידע כללי הלקוח ממאגרים רפואיים מבוססי ראיות ואינו תחליף לייעוץ עם רופא או עם מומחה או עם מרכז טרטולוגי.
האם התרופה מותרת בהיריון?

התרופה נחשבת לבטוחה בהיריון. ניתן להשתמש בה בהיריון - אם זוהי ההנחיה של הרופא המטפל.
האם התרופה מותרת בהנקה?

התרופה נחשבת לבטוחה בתקופת ההנקה. אישה מניקה יכולה להשתמש בה - בתנאי שזוהי הנחייתו של הרופא המטפל.
האם מותר לשתות אלכוהול כשמטופלים בתרופה?

שתיית אלכוהול אינה משפיעה על יעילות התרופה.
האם מותר לנהוג כשמטופלים בתרופה?

התרופה אינה משפיעה על כושר הנהיגה. עם זאת מומלץ להימנע מנהיגה אם המחלה גורמת לעייפות או לסחרחורות.
מתי אסור להשתמש?

• אם קיימת רגישות־יתר לאחד או יותר ממרכיבי התרופה.

• אם קיימת רגישות־יתר לאנטיביוטיקה ממשפחת הצפלוספורינים.

אזהרות חשובות

• ההיסטוריה הרפואית. לפני שמתחילים להשתמש בתרופה יש לדווח לרופא המטפל על ההיסטוריה הרפואית: מצבים רפואיים ומחלות בהווה ובעבר. כמו כן יש לדווח לו על כל תרופה נוספת שנוטלים, כולל תוספי תזונה וצמחי מרפא.

• רגישות־יתר לצפלוספורינים. צפלקסין שייכת למשפחה של תרופות אנטיביוטיות הידועות בשם צפלוספורינים. התרופה עלולה לגרום לרגישות־יתר שיכולה להתבטא בתסמינים כמו פריחה על העור, נפיחות של העור, נפיחות בפה או בגרון או קילוף של העור. יש לדווח לרופא המטפל אם ההיסטוריה הרפואית האישית כוללת רגישות־יתר לתרופות אחרות ממשפחת הצפלוספורינים או לפניצילין. אם בעת שמטופלים בתרופה סובלים מתופעות לוואי שמעידות על רגישות־יתר, יש להפסיק את השימוש בתרופה ולפנות מייד לרופא המטפל.

• רגישות לפניצילין. מי שרגישים לפניצילין צריכים לדווח על כך לרופא המטפל. שיעור קטן של מטופלים שרגישים לפניצילין עלולים להיות רגישים גם לצפלקסין.

• אי־ספיקת כליות. אם סובלים מירידה בתפקוד הכליות או מאי־ספיקת כליות, יש לדווח על כך לרופא המטפל. במקרים של אי־ספיקת כליות צפוי הרופא לרשום מינון מופחת של התרופה. יש להקפיד על הנחיות הרופא.

• בדיקות מעבדה. לפני בדיקות דם או בדיקות שתן יש לדווח לרופא על נטילת התרופה הזאת. התרופה עלולה להשפיע על תוצאותיה של בדיקת INR בקרב מטופלים שנוטלים קומדין וכן להשפיע על תוצאותיהן של בדיקות נוספות (כמו בדיקת COOMBS שמשמשת לאבחון אנמיה המוליטית).

• משך הטיפול. יש להקפיד על משך השימוש בתרופה כפי שהורה הרופא המטפל. אסור לקצר או להאריך את משך השימוש בלי להתייעץ עם הרופא המטפל.

• שימוש ממושך, מעבר לתקופת הטיפול שקבע הרופא המטפל, עלולה לגרום לזיהום מערכת העיכול בחיידק קלוסטרידיום דיפיציל - גם חודשים לאחר סיום השימוש התרופה. שלשולים הם תופעת לוואי שכיחה של אנטיביוטיקה ולרוב לא אמורים להדאיג, אך יש לפנות לרופא המטפל אם סובלים מכאבי בטן, משלשולים משמעותיים, מעוויתות בבטן ומהופעת דם או ריר בצואה.

• אפילפסיה. אם סובלים מאפילפסיה, יש לדווח על כך לרופא המטפל. חולי אפילפסיה יכולים בדרך כלל להשתמש בתרופה, אך אם התרופה ניתנת במינון גבוה או במקרים של אי־ספיקת כליות, עלול השימוש בתרופה לגרום לפרכוסים. יש להקפיד על הנחיות הרופא.

• רכיבים לא פעילים בתכשירים. כמו לכל תרופה, גם לצפלקסין יש - נוסף על החומר הפעיל - גם רכיבים לא פעילים. בעלון לצרכן מובאת רשימה של הרכיבים הלא פעילים שבתכשיר.
מהן תופעות הלוואי האפשריות?

תגובות המחייבות לפנות לרופא המטפל
תופעות הלוואי האלה הן ברובן לא שכיחות ואף נדירות, אך עלולות להיות מסוכנות:

• תופעות לוואי של רגישות־יתר: תופעות לוואי בעור (כמו פריחה, נפיחות, אדמומיות, גרד, הופעת שלפוחיות, קילופים), קוצר נשימה, צפצופים בנשימה, קשיי נשימה, לחץ בחזה או בגרון, התנפחות של אחד או יותר מהאיברים הבאים: הפה, הפנים, השפתיים, הלשון, העפעפיים. לתסמינים האלה עלול להתלוות חום גבוה.

• שלשולים חריפים, צואה מימית, צואה דמית, כאבי בטן, עוויתות בבטן ובמערכת העיכול.

• תסמינים של אי־ספיקת כבד כמו עייפות משמעותית, בחילות והקאות, חוסר תיאבון, שתן כהה, צואה בהירה, צהבת (הצהבה של העור או של החלק הלבן בעיניים).

• סחרחורות, עילפון.

• פרכוסים.

תופעות לוואי שכיחות
שלשולים וכאבי בטן.

תופעות לוואי ששכיחותן אינה ידועה
עייפות, בלבול, כאבי ראש, בחילות, זיהום פטרייתי בנרתיק (קנדידה), הפרשות מהנרתיק, זיהום בפי הטבעת, כאבי שרירים.

תופעות לוואי נדירות
הזיות, הקאות, אנמיה, שינויים ברמות של תאי הדם, אי־ספיקת כבד, עלייה באנזימי הכבד, אי־ספיקת כליות.
תגובות בין תרופתיות

• לפני שמתחילים להשתמש בתרופה יש לדווח לרופא המטפל על כל תרופה נוספת שנוטלים או שאמורים ליטול, כולל תוספי תזונה וצמחי מרפא.

• פרובנציד, תרופה לטיפול בשיגדון (גאוט), עלולה להעלות את הרמות של צפלקסין בדם ולהגדיל את השכיחות של תופעות הלוואי שלה.

• צפלקסין עלולה להעלות את רמת המטפורמין (תרופה לטיפול בסוכרת) בדם. עם זאת, במרבית המקרים ניתן ליטול במשולב צפלקסין ומטפורמין.

• צפלקסין עלולה לפגוע ביעילות של סודיום פיקוסולפט, תרופה המשמשת לניקוי המעיים לפני ניתוחים ולפני פעולות אבחון (כמו קולונוסקופיה).

• צפלקסין עלולה להאריך את הזמן הנדרש לקרישת הדם, ולכן אם היא ניטלת עם נוגדי קרישה כמו וורפרין, היא עלולה לגרום לעלייה ברמות ה־INR ולדימומים. אם השילוב של צפלקסין ושל נוגדי קרישה הוא חיוני למטופל, עליו להיות במעקב קבוע ותכוף אחר רמות ה־INR בדמו.

• נטילת פרוביוטיקה עלולה להפחית את יעילות הצפלקסין. מומלץ להקפיד על פרק זמן של שעתיים בין נטילת פרוביוטיקה לבין נטילת צפלקסין.